---
title: "Pakistan, dzień 0"
excerpt: "Początek przygody w Krakorum"
last_modified_at: 2018-07-06T01:27:01-05:00
tags:
  - pakistan
  - mountaineering
  - travel
  - karakoram
---
# Wstęp

Gdyby ktoś rok temu mi powiedział, że pojadę do Pakistańskiego Karakorum by zdobywać tam dziewicze szczyty, uznałbym to za dobry żart. Czas i doświadczenia całkowicie zmieniają moje spojrzenie na tę wyprawę. To co jeszcze miesiąc temu wydawało się ogromnym wyzwaniem i szczytem możliwości, dziś jawi się jako wspaniała przygoda. Łatwo nie było, ale wszystkie problemy i przeciwności którym musiałem sprostać tylko dodają mi motywacji na przyszłość.
Czy pojechałbym jeszcze raz? Choćby jutro.
Czy pojadę? Plany na kolejne wyprawy już się tworzą, jeśli tylko zdrowie pozwoli to nie będzie mi trzeba dwa razy powtarzać.

# Przed wyprawą

Jest piątek wieczór, 12 stycznia, do plecaka wrzucam uprząż i buty, dzisiaj wspinamy się na panelu. Przed wyjściem szybki rzut oka na wiadomości, jedna z nich przykuwa moją szczególną uwagę. Polski Klub Alpejski (PKA) organizuje wyprawę w Karakorum by uczcić 100-lecie niepodległości… Tego wieczoru nie myślałem już o niczym innym, kalkulowałem czas i pieniądze, ale gdzieś podświadomie wiedziałem już jaką podejmę decyzję.

Potem zaczęły się przygotowania. Od strony organizacyjnej trzeba skompletować odpowiedni sprzęt, kupić bilety lotnicze, załatwić wizy, opłacić wszystkie potrzebne pozwolenia i ludzi na miejscu. Jednak znacznie trudniej jest wypracować odpowiednią kondycję fizyczną. Choć poświęciłem sporo czasu na treningi, góry zweryfikowały moje wysiłki. Teraz widzę, że w przyszłości muszę pracować znacznie ciężej.

Nie chcę tutaj za dużo pisać o pieniądzach, ale wydaje mi się że finansowe aspekty takiej wyprawy mogą wydać się interesujące. Główny koszt to pieniądze jakie trzeba wydać na transport, wyżywienie i zakwaterowanie na miejscu (kilka dni na początku i na końcu wyjazdu kiedy śpi się w hotelach), tragarzy którzy pomogą nam zanieść sprzęt do bazy głównej, kucharza w bazie, niezbędne pozwolenia i lokalnego przewodnika. Do tego wydatki związane z przelotem do Pakistanu, ubezpieczenie oraz opłaty wizowe. Wszystko to kosztowało około 12 tys złotych. Na miejscu również trzeba mieć trochę “drobnych” na napiwki, łącznie wydałem na takowe około 600 zł. Kolejnym aspektem jest sprzęt alpinistyczny którego trzeba mieć całkiem sporo, a do najtańszych to on nie należy. Takie rzeczy oczywiście kompletuje się przez lata i jeśli o nie dbamy (i mamy trochę szczęścia) to służą nam one przez wiele wypraw. Jednakże warunki w jakich użytkujemy te rzeczy sprawiają że łatwo coś zepsuć. Nie będę tutaj wypisywał co dokładnie trzeba zabrać i ile to kosztuje, dla przykładu podam tylko, że odpowiednie buty można nabyć za “jedyne” 2300 zł.

Skąd wziąć kasę? No cóż jeśli się nie jest pięknym i sławnym to większości trzeba szukać w swojej kieszeni. Udało mi się natomiast znaleźć dwie instytucje które wsparły mnie finansowo, mianowicie Powiat Żywiecki oraz Gminę Świnna za co serdecznie dziękuję.

Kolejnym organizacyjnym zadaniem jakie stoi przed każdym kto chce postawić stopę na Pakistańskiej ziemi jest załatwienie wizy do tego kraju. Proces nie wyróżnia się praktycznie niczym szczególnym, w ambasadzie Pakistanu w Warszawie należy złożyć swój paszport, wypełniony wniosek, 4 swoje zdjęcia oraz zaproszenie od naszego gospodarza w Pakistanie. Dla nas takie zaproszenie napisał nasz późniejszy przewodnik - Karim. Czytałem jednak że istnieją specjalne “agencje” które za odpowiednią opłatą wystawiają takie świstki.

# Treningi

Jak przygotować się do takiej wyprawy pod względem fizycznym? Osobiście wyznaję jedną prostą zasadę, jeśli chcemy być w czymś dobrzy to musimy robić to jak najdłużej i jak najczęściej. Idą tym tropem, jeśli chcemy być dobrzy w “chodzeniu po górach” to powinniśmy dużo chodzić po górach. Plan genialny, bo przecież w ten sposób łączymy przyjemne z pożytecznym. Jednak problem pojawia się wtedy gdy odkrywamy, że mamy przecież pracę zawodową i szereg innych zobowiązań przez które częste, całodniowe wspinaczki nie wchodzą w rachubę. Szukamy więc zamienników, ciągle jak najdłużej, ale żeby zostało jeszcze czasu żeby się wyspać, oczywiście jak najczęściej ale żeby nie zaniedbać (za bardzo) innych obowiązków.

U mnie w repertuarze treningowym można było wyróżnić:
Wspinaczka w skałkach albo na panelu - 2 do 3 razy w tygodniu
Biegi z plecakiem i ćwiczeniami na drążku, 12 - 20kg i 8 - 12 km, idealne na godzinną przerwę lunchową - 1 do 2 razy w tygodniu
Ćwiczenia siłowe z własnym ciężarem - 1 do 2 razy w tygodniu
Biegi górskie, ~1000m przewyższenia, 1 w tygodniu
Yoga, 1 do 2 razy w tygodniu
Kiedy tylko był czas, całodniowe wypady w góry, tutaj pomagał fakt, że w Alpy miałem godzinę drogi samochodem


Każdego tygodnia celowałem w 7 dni treningowych, co w praktyce dawało 5 do 6 dni w których udawało mi się znaleźć motywację i czas żeby się ruszyć. Takie przygotowanie pozwoliło mi sprostać wyprawie, jednakże moja forma była daleka od tego co chciałem osiągnąć. Z perspektywy czasu widzę, że za dużo czasu poświęciłem na treningi siłowe i górnej części ciała, a z mało na treningi wytrzymałościowe. Dłuższe sesje w górach i biegowe są moim zdaniem (w kontekście takich wypraw) ważniejsze niż zabawy na drążku. Chociaż, podobno dzień bez 100 podciągnięć to dzień stracony...

# 16 Maja - Dzień 0 - Jedziemy do Berlina

Dzień zaczynam od długiego leżakowania w wygodnym łóżku, przez jakiś czas nie zaznam takich luksusów. Mój wzrok ląduje na podłodze, wczoraj zostawiłem pakowanie w fazie największego chaosu. Wszędzie walają się ubrania i sprzęt górski, na samą myśl że będę musiał upchnąć to wszystko do leżącej w rogu wielkiej żółtej torby i mniejszego szarego plecaka mam ochotę nie wychodzić z łóżka.
Jednak kilka godzin później udaj się jakoś domknąć zamek. Jedzenie

![food](/images/food_before_expedition.png)

już się nie zmieściło, ląduje więc w bagażu podręcznym, podobnie jak kilka innych rzeczy potrzebnych w podróży.


O 22.30 czekam już na dworcu w Katowicach skąd bus klubowy zabiera nas w pierwszy etap naszej przygody, na lotnisko Tegel w Berlinie. Rozglądam się, szukając wśród przechodniów ludzi objuczonych podobnie do mnie. Spostrzegam wtedy jegomościa z długą siwą brodą i dwoma plecakami. W pierwszej chwili pomyślałem że oto znalazłem jednego z towarzyszy mojej podróży ale szybka weryfikacja rozmiaru jego bagażu sprawiła, że zacząłem w to wątpić. Jednak postanowiłem podejść i zagadać. Tak poznałem Janka, weterana-minimalistę, który na widok mojej wielkiej torby tylko uśmiechnął się szeroko. Zaraz później dołączył do nas kolejny zawodnik. Swoją ogromną niebieską torbę bez trudu przytaszczył w jednej ręce. Jego groźny wzrok złagodził miły głos którym się z nami przywitał. Więc czekaliśmy we 3 Janek, Sławek (bo tak nazywał się najnowszy towarzysz) i Ja. Rozmowa niespecjalnie się kleiła, a ja miałem coraz poważniejsze wątpliwości czy uda nam się złapać dobry kontakt podczas wyprawy. Wyglądaliśmy jak ludzie z 3 zupełnie różnych bajek. Janek z wykształcenia ekonomista a obecnie dobijający do emerytury urzędnik z Kwidzynia, Sławek krótko ostrzyżony facet koło 40, na co dzień pracujący w ochronie w okolicach Nowego Sącza i Ja student, programista z Żywca. Wtedy jeszcze nie wiedziałem, że z Jankiem będę dzielił namiot w obozie wysuniętym, a wiek po raz kolejny okaże się tylko cyferką, natomiast ze Sławkiem na jednej linie będziemy zdobywać pierwszy ze szczytów już kilka tygodniu później.

W końcu, z lekkim poślizgiem, na stację zajeżdża nasza srebrna strzała. Nareszcie widzę jakieś znajome twarze. Z busa wyskakują Boguś i Paweł, szybkie przywitanie i już ładujemy bagaże, bo do Berlina daleka droga. Bogusław, jak zwykle krótko ostrzyżony w okularach, pochodzi do mnie uśmiechnięty i pyta czy byłem na tym kursie strzeleckim. Z początku stałem nieco zbity z tropu, ale po chwili uświadomiłem sobie, że to aluzja do wydarzeń spod Nanga Parbat z 2013 r. W których brał udział. Cóż, pozostaje mieć nadzieję, że przez ostatnie 5 lat Pakistan zmienił się na lepsze.

Dołącz do nas ostatni członek naszej ekipy startującej z Katowic. Ania, prezes sądu z Bytomia, której aparycja wydaje się odpowiadać piastowanemu stanowisku. Jednak tak jak w poprzednich przypadkach, pozory okazały się złudne, a Ania bardzo miłą i przyjazną osobą.

Po drodzę nasza epika stawała się coraz okazalsza. Najpierw we Wrocławiu dołączył do nas Krystian, młoda nadzieje polskiego alpinizmu, który z powodu niedawnego skręcenia kostki musiał tym razem zadowolić się tylko rolą kierowcy. Później w koło Legnicy do Busa wskoczyła Monia aka “Atrakcyjna Blondynka” ([tutaj](https://www.legnica.fm/wiadomosci/wiadomosci-sport/29-sport-jawor/21556-6-000-m-na-100-lecie-niepodleglej-polski-blondynki-z-jawora) bardzo ciekawy wywiad z Moniką), zawsze uśmiechnięta nauczycielka wf-u o niespożytych siłach. W takim składzie dotarliśmy na Berlińskie lotnisko gdzie czekał na Nas przedostatni członek ekspedycji - Dawid który przyjechał prosto z Gniezna.

Na miejscu jeszcze szybkie przepakowanie by każdy zmieścił się w limicie 30kg na torbę. Po nadaniu bagaży mieliśmy jeszcze 2 godziny do boardingu które każdy wykorzystał by nadrobić choć trochę snu...
![sleeping_1](/images/berlin_airport_sleeping_1.png)
![sleeping_1](/images/berlin_airport_sleeping_2.png)
![sleeping_1](/images/berlin_airport_sleeping_3.png)
